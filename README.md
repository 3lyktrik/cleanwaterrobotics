# Clean Water Robotics
Είμαστε η ομάδα "Clean Water Robotics" από το 3ο ΓΕΛ Τρικάλων "Οδυσσέας Ελύτης" και στα πλαίσια της συμμετοχής μας στον "8ο Πανελλήνιο Διαγωνισμό Ανοιχτών Τεχνολογιών στην Εκπαίδευση" θα υλοποιήσουμε το έργο "Αυτόνομο Ρομπότ Συλλογής Μικροπλαστικών από Υδάτινα Οικοσυστήματα".

## Αναλυτική περιγραφή ιδέας
Ένα πολύ μεγάλο πρόβλημα της σύγχρονης εποχής είναι το πρόβλημα των μικροπλαστικών.
Τα μικροπλαστικά είναι μικροσκοπικά σωματίδια πλαστικού με μέγεθος μικρότερο από 5 χιλιοστά. Λόγω του μεγέθους τους, είναι συχνά αόρατα με γυμνό μάτι, αλλά βρίσκονται πλέον παντού: στους ωκεανούς, στο έδαφος, στον αέρα, ακόμα και στον ανθρώπινο οργανισμό.
Επίσης ανιχνεύονται στα ποτάμια και στις λίμνες, καθώς και σε όλες τις υδάτινες διαδρομές από την ξηρά έως τη θάλασσα.
Τα μικροπλαστικά αποτελούν τεράστιο πρόβλημα τόσο για το περιβάλλον, όσο και για όλους τους ζωντανούς οργανισμούς, καθώς δεν βιοδιασπώνται εύκολα, παραμένουν στο περιβάλλον για αιώνες, εισέρχονται στην τροφική αλυσίδα των ζώων και του ανθρώπου,  περιέχουν τοξικά πρόσθετα που μπορεί να προκαλέσουν πολλά προβλήματα υγείας, κλπ

Για την αντιμετώπιση του προβλήματος των μικροπλαστικών έχουν προταθεί διάφορες λύσεις.
Η ομάδα μας “Clean Water Robotics” αποφάσισε να ασχοληθεί με τον καθαρισμό του ποταμού της περιοχής μας, του Ληθαίου, από τα μικροπλαστικά, κατασκευάζοντας ένα αυτόνομο ρομποτικό σκάφος καθαρισμού, που θα ελέγχεται από ένα μικροελεγκτή arduino.
Πρόκειται για ένα σκάφος τύπου καταμαράν, που θα κατασκευάσουμε από σωλήνες PVC. Το σκάφος θα κινείται αυτόνομα με τη βοήθεια δύο ανεξάρτητων κινητήρων, οι οποίοι θα βρίσκονται στους πλωτήρες και θα δίνουν κίνηση σε δύο προπέλες.
Η ενέργεια θα παρέχεται από μια επαναφορτιζόμενη μπαταρία και πάνω στο σκάφος θα υπάρχει ηλιακό πάνελ για τη φόρτισή της.
Ο καθαρισμός του νερού από τα μικροπλαστικά θα γίνεται με φιλτράρισμα: μια αντλία θα αντλεί το νερό από το ποτάμι και θα το φιλτράρει με ένα ειδικό φίλτρο που θα συγκρατεί τα μικροπλαστικά. Ένας σωλήνας θα απλώνεται μέσα στο νερό με τη βοήθεια ενός βηματικού κινητήρα, έτσι ώστε να αντλεί από διαφορετικό βάθος κάθε φορά. Το βάθος θα ελέγχεται από έναν υποβρύχιο αισθητήρα απόστασης.

Η πλοήγηση του σκάφους θα γίνεται με διάφορους τρόπους:
Κατ’ αρχήν το σκάφος θα μπορεί να ελέγχεται με τηλεχειρισμό, μέσω μιας εφαρμογής για κινητά android που θα αναπτύξουμε, η οποία θα επικοινωνεί με το σκάφος με bluetooth.
Για την επιστροφή του σκάφους στη βάση του, θα υπάρχει μια κάμερα τεχνητής νοημοσύνης που θα ανιχνεύει ένα προκαθορισμένο σηματοδότη (π.χ. QR code) και θα οδηγεί ανάλογα το σκάφος.
Επίσης θα υπάρχει και μια κάμερα αναγνώρισης χειρονομιών, έτσι ώστε να μπορεί να καθοδηγείται το σκάφος από έναν χειριστή που θα βρίσκεται στην όχθη.
Για να αποφύγουμε το ενδεχόμενο να παρασυρθεί το σκάφος από τη ροή του ποταμού, θα ενσωματώσουμε ένα δέκτη gps, που θα στέλνει το στίγμα του σκάφους στην ίδια εφαρμογή μέσω διαδικτύου. Η εφαρμογή θα απεικονίζει τη θέση του σκάφος πάνω σε χάρτη. 

